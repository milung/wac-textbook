# Development containers

>warning:> Udržiavanie šablón pre jednotlivé kapitoly je pomerne pracné, túto vlastnosť preto považujte za experimentálnu. Je možné, že v kóde vygenerovanom šablónou budú chýbať niektoré zmeny, ktoré boli vykonané v kapitole. V takom prípade je potrebné vykonať zmeny manuálne.

## Development containers Templates

Na začiatku jednotlivých kapitol sú uvedené mená šablón predvytvorených kontajnerov typu [Development Containers]. Tieto slúžia na inicializáciu projektu na začiatku kapitoly do predpokladaného stavu, najmä v prípadoch, kedy sa dostanete do stavu, keď je obsah Vášho projektu v rozpore s obsahom v kapitole alebo ak potrebujete rýchlo zosynchronizovať stav s aktuálnou situáciou.

>warning:> Šablóny treba aplikovať vždy v adresári `${WAC_ROOT}`. Šablóny môžu prepísať obsah priečinkov, preto odporúčame vytvoriť Git commit alebo stash a prepnúť sa do novej vetvy pred aplikáciou šablóny.

Prípadne si možete vytvoriť nový priečinok `${WAC_ROOT}` a v ňom aplikovať šablónu. Po aplikácii šablóny môžete porovnať obsah priečinkov a vykonať potrebné zmeny v pôvodnom priečinku.

Aplikáciu šablóny môžete realizovať nasledujúcim postupom:

1. Nainštalujte si [Devcontainers CLI]:

    ```ps
    npm install -g @devcontainers/cli
    ```

    Tento krok je potrebný vykonať len raz.

2. Vytvorte súbor `${WAC_ROOT}/options.jsonc` s obsahom zodpovedajúcim tomuto - použite svoje prefixy a údaje:

   ```json
   {
       // prefixes
       "pfx": "milung",
       "PfxCamel": "Milung",
   
       // accounts
       "dockerhubAccount": "milung",
       "githubAccount": "milung",
       // Personal access token
       "githubPAT": "your PAT"
   }
   ```

3. Vytvorte alebo prejdite do priečinka `${WAC_ROOT}` a aplikujte príslušnú šablónu, ktorá je uvedená na začiatku danej kapitoly:

    ```ps
    $Options = Get-Content -Path "options.jsonc" | ConvertFrom-Json | ConvertTo-Json -Compress
    devcontainer templates apply -a "$Options" -t <template-name>
    ```

    Príklad:

    ```ps
    devcontainer templates apply -a "$Options" -t registry-1.docker.io/milung/wac-ufe-010
    ```

4. Po aplikácii šablóny budete mať v priečinku `${WAC_ROOT}` obsah, ktorý je uvedený na začiatku danej kapitoly. V prípade, že máte v priečinku nejaké súbory navyše, tieto nebudú vymazané a budete ich musieť manuálne odstrániť. Hoci sa v súboroch aplikujú prefixy a názvy účtov podľa hodnôt uvedených v súbore `options.jsonc`, niektoré názvy súborov budú obsahovať prefix `pfx` - aplikovanie šablón totiž nepodporuje premenovanie súborov.

5. Šablóny neobsahujú externé knižnice, je možné, že budete musieť vykonať príkaz `npm install` alebo `go mod tidy` pre inštaláciu knižníc, prípadne nasadiť flux do Vášho Kubernetes klastra.

## Práca v Development containers

Po aplikovaní šablóny budete mať v priečinku `${WAC_ROOT}` aj konfiguráciu pre vytvorenie Development Container, v ktorom môžete vyvíjať.

Nainštalujte si do Visual Studio Code rozšírenie [Dev Containers](https://marketplace.visualstudio.com/items?itemName%253Dms-vscode-remote.remote-containers).

Otvorte priečinok `${WAC_ROOT}` vo Visual Studio Code a v pravom dolnom rohu sa Vám zobrazí tlačidlo **Reopen in Container**. Po kliknutí na toto tlačidlo sa Vám vytvorí kontajner, v ktorom môžete vyvíjať. Alternatívne môžete kontajner vytvoriť aj príkazom `devcontainers up --workspaceFolder .` v priečinku `${WAC_ROOT}` a potom sa k nemu pripojiť z Visual Studio Code pomocou príkazu **Dev Containers: Attach to Running Container...**.

>warning:> Development Container bude obsahovať kompletnú sadu nástrojov pre vývoj, čo prispieva k veľkosti predvytvoreného kontajnera (rádovo niekoľko GB). Úvodné vytvorenie kontajnera môže trvať niekoľko minút, odporúčame preto vytvoriť kontajner v dostatočnom predstihu pred cvičením a na sieti s dobrou priepustnosťou dát.
